Команда із 30 програмістів із канадської компанії StartupSoft разом з українкою Олександрою Струмчинською розпочали створення української соціальної мережі Ukrainians.

"Перш ніж інвестувати капітал і час у розробку цього продукту, потрібно переконатися в необхідності. Якщо до 1 червня кількість підписників сягне 50,000+, StartupSoft розробить продукт протягом чотирьох місяців", – повідомляється на сайті майбутньої соцмережі.

За дві доби на неї підписалися понад 50 тисяч осіб.

Програмісти планують розробити українську соцмережу одночасно для трьох платформ - web, iOS i Android.

Нагадаємо, 15 травня президент надав чинності рішенню Ради національної безпеки і оборони про застосування санкцій до російських Mail.ru, "Яндексу" соціальних мереж "ВКонтакте" і "Одноклассники", а також до "ДокторВеб" і "Лабораторії Касперського" та ін. Санкції передбачають заборону інтернет-провайдерам надавати послуги з доступу до цих ресурсів.